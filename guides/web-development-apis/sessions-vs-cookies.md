---
title: "Sessions vs Cookies"
description: "Cookies store data on the client, while sessions store it on the server. This guide explains how each works, their differences, and when to use them for secure and efficient user state management."
excerpt: "في الـ Web Development فيه مشكلة بتقابلنا الا وهي ان الـ HTTP بطبعه بيكون Stateless يعني مش بيحتفظ بأي بيانات , وعشان نعالج المشكلة دي ونخلي فيه State موجودة نقدر من خلالها ندير البيانات ونخزنها , ظهر الـ Cookies والـ Sessions"
tags: ["session", "cookie", "security"]
updatedAt: "2024-06-01"
featured: false
image: "https://assets.eqraatech.com/guides/sessions-vs-cookies.png"
author: "mahyoussef"
---

<img src="https://assets.eqraatech.com/guides/sessions-vs-cookies.png" alt="Sessions vs Cookies" ondragstart="return false;" oncontextmenu="return false;" style="display: block; margin: 2rem auto; border-radius: 1rem; box-shadow: 0 4px 24px 0 rgba(0,0,0,0.08);" />

في الـ Web Development فيه مشكلة بتقابلنا الا وهي ان الـ `HTTP` بطبعه بيكون Stateless يعني مش بيحتفظ بأي بيانات , وعشان نعالج المشكلة دي ونخلي فيه State موجودة نقدر من خلالها ندير البيانات ونخزنها , ظهر الـ Cookies والـ Sessions

فهما أدوات أساسية لإدارة البيانات وتخزينها أثناء تفاعل المستخدمين مع المواقع, بالرغم من تشابههم في بعض الجوانب، إلا أن كل واحد منهم ليه استخدامات وخصائص مميزة. هنشرح بالتفصيل الفرق بينهم وامتى بنستخدم كل واحد فيهم

---

# الـ Cookies

الـ Cookie هي ملف نصي صغير بيتم تخزينه في جهاز المستخدم (زي الكمبيوتر أو الموبايل) بواسطة المتصفح. الهدف الرئيسي من الـ Cookie هو تخزين معلومات بسيطة بتساعد الموقع في تذكر المستخدم والتفضيلات بتاعته.

# استخدامات الـ Cookies

الـ Cookies ليها استعمالات كتير من ضمنهم:

- **تسجيل الدخول**: المواقع بتستخدم الـ Cookies علشان تفتكر المستخدمين المسجلين وتوفر عليهم عناء تسجيل الدخول كل مرة.
- **تتبع النشاط**: المواقع بتستخدم الـ Cookies لتتبع سلوك المستخدمين وتحليل نشاطهم لتحسين الخدمات والإعلانات.
- **تخصيص المحتوى**: بتساعد الـ Cookies في تخصيص تجربة المستخدم عن طريق تذكر تفضيلاته، زي اللغة المفضلة أو ثيم الموقع.
---

# الـ Sessions

الـ Session هي مجموعة من البيانات اللي بتتخزن على الـ Server أثناء فترة تفاعل المستخدم مع الموقع. كل مستخدم بيبقى ليه Session ID خاص بيه ومميز بيتم تخزينه اما في الـ Cookie أو URL علشان الـ Server يقدر يميز بين المستخدمين المختلفين.

فالبيانات بتتخزن على الـ Server، والمستخدم بيبعت الـ Session ID مع كل Request علشان الـ Server يعرف الـ Session الخاصة بالمستخدم ده.

# استخدامات الـ Sessions

الـ Sessions ليها استعمالات كتير من ضمنهم:

- تخزين بيانات زي حالة تسجيل الدخول، محتويات سلة التسوق، واستمرار التفاعل بين الصفحات وبعضها وبين المستخدم.
- تخزين البيانات الحساسة اللي مش عايزين انها تتخزن على جهاز المستخدم.

---

# جدول المقارنة بين الـ Session والـ Cookie

|**الميزة**|**Cookie**|**Session**|
|---|---|---|
|**تعريف**|ملف نصي صغير بيتخزن على جهاز المستخدم.|مجموعة بيانات بتتخزن على السيرفر أثناء الجلسة.|
|**مكان التخزين**|جهاز المستخدم (الكمبيوتر أو الموبايل).|السيرفر.|
|**مدة التخزين**|ممكن تكون مؤقتة (تنتهي مع إغلاق المتصفح) أو دائمة (تستمر لفترة محددة).|مؤقتة، تنتهي مع إغلاق المتصفح أو بعد فترة من عدم النشاط.|
|**الأمان**|أقل أمان، ممكن تتعرض لهجمات زي XSS.|أكثر أمان لتخزين البيانات الحساسة لأنها على السيرفر.|
|**حجم البيانات**|محدودة بحجم معين (عادة 4KB).|ممكن تخزن بيانات أكبر حجمًا.|
|**الوصول**|المتصفح بيبعت الـ Cookies مع كل طلب للموقع.|السيرفر بيتعامل مع الـ Session ID المميز لكل مستخدم.|
|**إعدادات الأمان**|يمكن استخدام HttpOnly وSecure Attributes لحماية الـ Cookies.|البيانات بتكون محفوظة على السيرفر ومحمية من الوصول غير المصرح به.|
|**مدة الصلاحية**|بيحددها المطور، ممكن تكون ساعات أو أيام أو حتى سنوات.|عادة بتكون قصيرة الأمد، وتنتهي بانتهاء الجلسة أو بعد فترة من عدم النشاط.|